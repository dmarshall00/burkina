Miɗo yiɗi mi haalana on no ngardu-mi he leydi ndi. 
No laatorii-mi jimoowo. 
Miin, mi wanaa jimoowo, mi tawaay jimi he suudu amin. 
Ka, nden, wuro amin too.
Suka jokolle fuu no woowi fiyide nduu kuntigiiru ndu ji’ata nduu. 
Yogaaƃe Fulƃe mbi’a kuntigi, yogaaƃe mbi’a mooliyaaru. 
Fulƃe Mali kay mbi’ata naa ɗum na jurkele. 
Ayyo, to, nduu min mboowi wakaati leelewal; ɗum laatanake min fa hono, fa fulƃe na mbi’a jaati ‘’ndaare fijo, ndaaron leelewal’’. 
Nde leelewal woni, wakkati muum non fijo woni. 
Wakkati leelewal, surbaaƃe he jokolƃe no wurto no piya kuntigiiru, no piya tummbule, no piya sereeji, no njima, no mboma. 
Non woni ko ekkitirii-mi piyiɗe kuntigiiru nduu’en ndu nji’ata. 
Mi fuɗɗiri miɗo fiya illa hitaande annasaara no wi’ee 1976, puɗɗu-mi fiyide kuntigi. 
Miin, miɗo woodi hannden duuƃi capanɗe jowi he jowi. 
Capanɗe jowi he jowi, mi wanaa suka, Allah anndi ko aduna! 
Mi wanaa suka, mi mawɗo, mi baaligi. 
Ayo, mi fuɗɗii fiyude kuntigi illa ley sukaaku am so goonga. 
Illa hitaande tuubaako no wi’ee 1976 puɗɗu-mi fiyude kuntigi. 
Aya, fijo min mboowi waɗude ɗum. 
Nden, tawaana himƃe keewaa naafikaaku, himƃe keewaa ganyalganyalaaku. 
Himƃe fuu gollidan non, himƃe fuu kawran non, himƃe fuu mbeltoro. 
Minen fulƃe he haaƃe fuu min njooɗidii. 
Sabaabu mum jaati waɗi ko miin, inna am oo, o pullo; abba am duu o kaaɗo. 
Hanaa a yi’ii na, mi senngo pullo, mi senngo kaaɗo. 
Se hanaa ko hanaa fulƃe he haaƃe njooɗidii, ɗum heƃataa laataade. 
On paamii na? 
Pullo waawataa taarafi kaaɗo, kaaɗo demoowo non. 
Se nii a wi’ii demoowo duu, a haalii habare cobbal. 
Se a wi’ii cobbal duu, a haalii habare kosam. 
Say kosam naata ley cobbal so cobbal ngal wela, lemsino dow ɗemngal. 
A fahami na? Say duroowo dura, ƃira, kosam heƃee, nebam heƃee, so wattee ley nyiiri, himƃe nyaama, nden ndakam nyiiri mbi’a ana weli. 
Ayo, ɗum waɗi ko fulƃe he haaƃe no njooɗidino, ƃe kawranno ƃe fuu iƃe kiira nokkure wootere. 
Ayo, ton non keƃu-mi joon kay jimi fulƃe nanat’a miɗo yima. 
Ton non keƃu-mi yoga jimi haaƃe ɗii fuu di nanat’a miɗo yima. 
Nden, nde pamɗuno-mi, sukaaku am, mi nanataano fey haaƃeere, so Allah wi’i kam haalanee goonga. 
Mi nanataano fey he haaƃeere; Fulfulde tan nananno-mi. 
Ɗum waɗi ko jimi haaƃe keewɗi ngon, diga mi waawataa yimde ɗum en, sabu mi nanataano ko ƃe mbi’ata. 
Ayo, hannden miɗo nana haaƃeere, miɗo nana fulfulde; mi kaaɗo mi pullo. 
Ayo, to ga yeewtere am haaɗi. Salli alaa sayyidinaa Muhammadu. 
Jam nyallu. 
Ayo, hoddu ndu nji’ata he junngo am nduu, yogaaƃe no mbi’a ɗum kuntigi, yogaaƃe no mbi’a ɗum mooliyaaru. 
Fulƃe Mali no mbi’a ɗum jurkele. 
No ndu wadir’a woni; nden mbii-mi, wanaa hannden. 
Nden, tummbugel himƃe kowoyta, so kippa he mum nguru nagge. 
Nguru nagge duu to tukkoyta he enɗi nagge ngee too, ton woni to tekkaa sanne he nguru ngun. 
Ton non woni to tekkaa sanne he nguru ngun, kanƴum waɗata mooliyaaru ko nji’at’a. 
Kanƴum ƃe taƴata, ƃe kippa he tummbugel, leggal ƃe ngatta hen, ƃe kooƴa ƃoggol. 
Nden, ko wanaa hannden mbii-mi koy! 
Nden duu wanaa iri ɗii ƃoggi non; nden hono ina wi’ee gaacol. 
Gaacol hooƴetee so wattee. 
Aya hannden, a yi’ii nduu, en ngattii faa he… mbi’en ɗum tuubaako jeyi, ndu jeyaakano nden. 
Joon a hooƴan hono ƃoggol nguru, so kaƃƃ’a he gaasol ngol, kaƃƃ’a ɗoo, a fahami na, tinno-ɗaa aɗa fiya. 
Tummbude, ana yaawa helude. To, nde semmbina! 
Nde min nji’uno hono ɗii ‘’booteeji’’, hono ‘’kommbisiiji’’ ɗi nji’ata ɗii, njamndi non. 
Njamndi ana ƃuri tummbude tekkude, njamndi yaawataa helude, tummbude no yaawa helude. 
Illa nde min nji’uno njamndi ndi, miɗen mbaawi waɗude hoddu amin dow njamndi ndi, min tawi wallaahi ana laatoo jaati, ana weli duu, ana wooɗi. 
Aya, ɗum waɗi ko illa nden min celii hippude nguru ngu dow tummbugel, min tinn i miɗen kippa dow njamndi, dow ‘’kommbisi’’, minen mbi’ata ‘’kommbisi’’. 
Min ngatta hen leggal, ɗum duu hono pooɗol ƃoggol ngol ana no balli sanne, yaafii sanne ƃurude hono nde ngattu-ɗa ƃoggel nguru hen, ko aɗa fooɗa, fooɗataako. 
Wakkati fuu aɗa wi’a a fooɗan faa njottin’a to njiɗu-ɗa, yolkito, warta to a yiɗaa. 
Illa min keƃi ‘’meekanikkiiji’’ tuubaako ɗee, illa min keƃi ɗi, min tawi wallaahi ndaa hono fooɗuki ƃoggol ngol ana laafii. 
So ngol fooɗake duu, ngol dartii jimnda… 
Nii min mbattiti joon kay miɗen ngaɗa ‘’meekanikkiiji’’ annasaaraaƃe. 
Faa mi fiyana on joonin kay jurukel am seeɗa. 
Mi fiyana on ‘’Seygalaare’’ hen.